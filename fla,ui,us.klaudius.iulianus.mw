[[Image:Julian.jpg|thumb|la fla,ui,us klaudius iulianus cu ro moi lo'i nalxi'o ke nolraitru be lo latmo sosygugje'a]]ni'o ni'o no mo'o la '''fla,ui,us. klaudius. .iulianus.''' goi ko'a nolraitru lo [[latmo sosygugje'a]] de'i li nocixapa bi'o [[cixacimoi nanca|nocixaci]] i ko'a selme'e zoi ly Iulianus Apostata ly to lu la poi jdali'a iulianus li'u toi ji'a i ko'a jbena fi li nocicipa la [[konstantinupolis.|konstantinupolis]] gi'e mrobi'o de'i li [[cixacimoi nanca|nocixaci]] pi'e xa pi'e rexa bu'u la marangas pe re'o la [[didjlet]] no'u va'i la tigris

==ni'o ni'o nu citno==
ni'o ko'a bersa la iulius konstantius e lo re moi speni be ri be'o no'u la basilinas i ko'a se pafrirni la [[konstantius xlorus]] poi pu latmo nolraitru ku'o e lo re moi speni be ri be'o no'u la fla,uias maksimianas teodoras i ko'a se mampa'u la kai,ionius iulianus kamenius i la iulius konstantius bruna la poi [[banli konstantinus]] poi latmo nolraitru ku'o lo pa po'o rirni

ni'o ko'a ca lo nu verba cu zgana lo nu lo vo'a lanzu cu se zercatra la poi [[konstantius poi re moi|re moi konstantius]] poi tamne vo'a gi'e xriso i la'e di'u cu'u ko'a krasi lo nu vo'a senpi se ra'a lo [[xi'ojda]] i ko'a jo'u la [[konstantius galus]] poi bruna ko'a lo pa po'o rirni cu pinfu bu'u la makelum poi jecta badydi'u se di'o la kapadokias

==ni'o ni'o nu binxo lo vlipa==
ni'o la galus cu binxo lo viptru be lo stuna pagbu gau la poi re moi konstantius de'i li nocimupa gi'e se catra gau ky de'i li nocimuvo i ba bo ko'a de'i li nocimumu cu se klacpe fi ky ne bu'u la medioluanum no'u va'i la [[miluanom]] gi'e binxo lo viptru be lo stuna pagbu gau ky gi'e spebi'o la elenas poi mensi ky ku'o gau ky

ni'o ko'a ca so'o bavlamna'a cu jamna loi dotco natmi poi troci lo nu gunta lo latmo sosygugje'a i ko'a za'u re'u jinga la kolonias agripinas no'u va'i la [[keln]] de'i li nocimuxa gi'e jinga fi loi natmrlalamana bu'u la argentoratum to nunda'a bu'u la [[ctrazburg]] toi gi'e nurgau la [[rain]] noi korbi ca ze'u lo bavlamna'a be li muno

ni'o ky de'i li nocixano cu minde ko'a lo nu benji lo fraso sonci lo ky stuna jenmi i la'e di'u rinka lo nu flapro poi mukti lo nu loi ko'a sonci bu'u la lutetias no'u va'i la [[paris]] cu xusra lo du'u ko'a nolraitru i lo nu loi latmo cu jamna simxu cu se rivbi lo nu la konstantius cu mrobi'o kei po'o i ki'u bo ky ve cu'u lo cedyxu'a flaselci'a pe vo'a cu xusra lo du'u ei la iulianus ba nolraitru co bavla'i vo'a

==ni'o ni'o srana lo lijda==
ni'o la iulianus cu selme'e lu lo jdali'a li'u a va'i zoi ly apostata ly pe bau lo la'orbau loi xriso i ki'u bo lo te go'i cu krici lo du'u ko'a ba lo za'i xriso cu binxo lo nalje'o i da'i nai lo nu ko'a xriso kei ve cu'u loi sivni xatra be la libanius poi gubyskucre bei ko'a cu se bapli ca lo nu ko'a verba ije ko'a pu stace seljda no da pu lo nu tcidu loi pemci be fi la [[omeros]] be'o poi cmima lo'i vajnyrai selci'a pe lo xelso lijda i ko'a ba lo bi'u nai nunbi'o be fi lo seljda be lo xelso cu nupre lo nu badgau fi ri e si'a lo drata lijda be mu'u lo [[brojda]] lo nu loi xriso cu nandygau fi ra i ji'a ko'a nupre lo nu loi bi'u nai nalje'ojda gau vo'a cu za'u re'u misno je snura  

ni'o ko'a ta'i lo nu sfasa cu sisti lo zu'o loi nalje'o cu se gunta e lo zu'o loi ra malsi cu se daspo i lo se go'i pu selyli'e lo nu la poi banli konstantinus cu jecta sarji lo xi'ojda be ci'e lo kamni pe la nikaias i ta'o ko'a ca'o lo nu ci'ormau je tadni be bu'u la atines cu pu co'a selsau re nanmu poi ba zu catlu bo jdaca'i je cesyvu'e ku'o zi'e po'u la gregorius pe ra'i la nazianz joi la poi banli basileios i ta'o nai lo xi'ojda to'e ki'u nai lo nu la konstantinus pu flaxaugau xy cu na jecta ke terca'i lijda pu lo nu la poi banli teodosius de'i li nocibino bi'o nocisore cu xusra lo du'u xy ja'a co'e i la konstantinus joi so'o selyli'e be ri cu fanta lo zu'o loi nalje'o malsi cu se cikre i ji'a so'i malsi fa'u nalje'opre ca lo nu lo go'a cu ca'o turni cu se daspo fa'u se catra i lo bi'u nai nolraitru cu zanru ja minde ju'o cu'i je na'e fanta ju'o lo bi'u nai nunspo e lo bi'u nai nuncatra 

ni'o lo terjda selkri be ko'a cu mutce ve toltu'i i ko'a seljda ge nai lo jecta lijda poi ca lo purci po lo latmo sosygugje'a pu tcaci lo'i latmo gi lo terctu be fi la [[pluaton]] bei fi'o jimpe la iamblixos i ko'a du'o la sokrates sxoluastikos cu krici lo du'u lo ruxse'i be la poi [[banli aleksandros]] pu zvati lo xadni be vo'a ta'i lo terctu be la pluaton e la [[pytagoras]]

ni'o ko'a so'i roi zukte troci lo nu fanza loi xriso kei e lo nu jdikygau lo ni xy kakne lo nu ganzu fapro lo nu so'e latmo cu za'u re'u jinvi lo du'u lo nalje'o cu xamgu

ni'o ko'a xelfla lo nu fanta lo nu lo xriso ctuca cu pilno loi nalje'o cukta be mu'u la [[iliad]] be'o noi jicmu lo latmo terctu i la'e di'u noi nu seirgau loi xriso tadni lo latmo jikca bo cecmu cu tertoi lo nu jdikygau loi xriso ckule lo ni vlipa kei li pi so'o i ji'a lo go'i cu nungunta fi da poi ko'a jinvi lo du'u ke'a tolstace i sa'u nai te go'i fa lo du'u loi xriso ckule cu ctuca fi lo du'u la [[biblion]] po'o cu sabji loi selju'o kei gi'e ca ctuca fi loi nalje'o selci'a ji'a noi lo za'i ke'a slabu da cu selnitcu da lo nu snada se pa'u lo latmo cecmu

ni'o ko'a de'i li nocixare cu xelfla fu lo ka jdazifcru fe lo nu loi nalje'o malsi cu za'u re'u se kalgau kei ku ce lo nu loi malsi selpo'e cu se xruti kei ku ce lo nu xruklacpe loi xriso jatna poi pu se livmi'e se ja'e loi seljdice be lo xriso trukamni i lo bi'u nai nu xruklacpe cu nu jdazifcru i je bo ju'o cu'i lo go'i cu nuntoi ko'a lo nu zenbygau lo ni loi xriso selkrigri cu panra kei te zu'e lo nu jdika loka lo xi'ojda cu tsali

ni'o lo malsi po la [[apolon]] ba lo nu ko'a ba'o tolcliva la [[antioxei,as]] te zu'e lo nu brebi'o lo nu jamna loi [[natmrfarsi]] cu jelca selspo i lo ralju xi'ormalsi ki'u lo nu ko'a jinvi lo du'u loi xriso cu fuzme cu selga'o fi loi seljda

==ni'o ni'o nu mrobi'o== 
ni'o ko'a de'i li nocixare cu cfagau lo nu klama loi natmrfarsi la konstantinupolis te zu'e lo nu gunta ra i ko'a cu se malgidva pa natmrfarsi za'e bradycmibi'o lo nu gidva lo jenmi lo nu nerkla lo sudytu'a i ko'a ba lo nu ba'o facki la'e di'u cu troci lo nu gidva lo jenmi lo nu klama lo latmo korbi poi jy bu'u ke'a cu snura da'i i ko'a ca lo nu ca'o xrukla kei de'i li nocixaci pi'e xa pi'e rexa cu mrobi'o ca lo nunda'a be bu'u la ktesipon be'o noi loi latmo cu jinga fo ke'a zi'e ku'i noi ba bapli lo nu ly jinga fo lo nunjamna i ko'a na pu dasni lo za'e badgaujimta'u se ja'e lo nu birti lo nu ba jinga kei a lo nu sojypa'a je tolmo'i i ja'e bo se xrani lo selrenro balre gi'e mrobi'o i la iulianus cu bavla'i selyli'e la poi nolraitru [[io,ui,anus]] poi ba zi mrobi'o

[[category:latmo sosygugje'a nolraitru]]

[[bg:Юлиан]]
[[ca:Julià l'Apòstata]]
[[cs:Iulianus Apostata]]
[[da:Julian den Frafaldne]]
[[de:Julian Apostata]]
[[el:Ιουλιανός]]
[[en:Julian the Apostate]]
[[es:Juliano]]
[[et:Julianus Apostata]]
[[eu:Juliano Apostata]]
[[fi:Julianus Apostata]]
[[fr:Julien (empereur romain)]]
[[gl:Xuliano]]
[[he:יוליאנוס הכופר]]
[[hr:Julijan Apostata]]
[[hu:Julianus Apostata]]
[[it:Giuliano (imperatore romano)]]
[[ja:ユリアヌス]]
[[la:Flavius Claudius Iulianus (Apostata)]]
[[nds:Julian Apostata]]
[[nl:Julianus Apostata]]
[[no:Julian den frafalne]]
[[pl:Julian Apostata]]
[[pt:Juliano]]
[[ro:Iulian Apostatul]]
[[ru:Флавий Юлиан]]
[[sh:Julijan Apostata]]
[[sr:Јулијан Отпадник]]
[[sv:Julianus Apostata]]
[[zh:尤利安]]
